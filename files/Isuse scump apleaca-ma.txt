[s1]
Isuse scump, apleacă-mă
Ca holda-n faţa unui vânt;
Umil să fiu smereşte-mă
Sub vântul Duhului cel Sfânt.

[s2]
Când se opune inima
Să Te urmeze în orice loc,
E firea veche. Tare-aş vrea
S-o ardă-a Duhului Sfânt foc.

[s3]
Apleacă-mă în faţa Ta,
Ca valul faţă de furtuni,
Apoi zdrobeşte-mi inima
În stăruinţi, în rugăciuni.

[s4]
Apleacă-mă ca apa-n râu
Ce curge totdeauna-n jos,
Să mă încingă ca un brâu
Puterea Domnului Hristos.

[s5]
Şi cum îndoaie-un grădinar
Mlădiţa-n vie-ncotro vrea;
Apleacă-mă prin al Tău har
Să fac în toate voia Ta.

[s6]
Isuse scump, apleacă-mă
Să-Ţi fiu eu veşnic slujitor,
Şi-n lucrul Tău ajută-mă
Să-Ţi fiu un vas folositor.

[order]
s1,s2,s3,s4,s5,s6