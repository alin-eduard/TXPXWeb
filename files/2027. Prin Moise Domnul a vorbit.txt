[s1]
2027
1. Prin Moise Domnul a vorbit
Către Israel în Egipt
Ce de mulți ani era robit
Și de munci grele obosit
Ascultă astăzi fiul Meu
Că Eu sunt Dumnezeul tău
Cu braț puternic voi lupta
Și slava Mea o vei vedea.

[s2]
2. Eu te voi scoate din robie
Și te voi duce prin pustie
Eu te voi duce-n Canaan
Cum am jurat lui Avraam
Căci Eu sunt Dumnezeul tău
Și-Mi voi întinde brațul Meu
Pe Faraon îl voi lovi
Cu grele și cu mari urgii.

[s3]
3. Prin Moise Eu am dat porunci
Ca mielul jertfă să-Mi aduci
Cu azimi și ierburi amare
De Paști la marea sărbătoare
Cu sângele lui să stropești
Casele din care ai să ieși
Și înapoi să nu privești
În grabă din Egipt să pleci.

[s4]
4. În pustie nu cârti
Că sete dacă îți va fi
Apă din stâncă îți voi da
Să-ți arăt puterea Mea
Să nu-ți pară drumul lung
Hainele că nu-ți ajung
Încălțămintea că-i rea
Că de grijă-ți voi purta.

[s5]
5. Ziua la stâlpul de nor
Să privești al Meu popor
Și noaptea la cel de foc
Când se va opri în loc.
Că de acolo-ți voi vorbi
Lui Moise voi porunci
Moise te va învăța
Legea pe care o voi da.

[s6]
6. Pe drum te voi călăuzi
Spre țara cu mari bogății
Cu case mari și cu măslini
Cu vii bogate și smochini
În țara unde vei ajunge
Laptele pe munți va curge
Cu miere te voi hrăni
Fericit te vei numi.

[s7]
7. Țara-n care vei intra
Toată ție ți-o voi da
Popoare mari vei izgoni
Peste ea vei stăpâni
Te voi binecuvânta
Pe brațe te voi purta
Voi fi ajutorul tău
Căci tu ești poporul Meu.

[order]
s1,s2,s3,s4,s5,s6,s7