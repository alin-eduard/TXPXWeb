[s1]
Eu nu ştiu Doamne unde încă
Îmi vei mai duce paşii mei.
Dar, ştiu că Tu poţi fi, oriunde,
Lumină sfântă pentru ei.

[s2]
Eu nu ştiu câte noi primejdii
M-aşteaptă-n calea mea de-acum.
Dar, ştiu că Tu poţi fi ajutorul
Şi pavăză pe orice drum.

[s3]
Eu nu ştiu câte lacrimi încă
Au să mai verse ochii mei.
Dar, ştiu că Tu-mi poţi fi alinul
Şi mângâiere pentru ei.

[s4]
Eu nu ştiu câte noi ispite
Vor mai veni în calea mea.
Dar, ştiu că-n Tine biruinţă
Şi izbăvire pot avea.

[s5]
Eu nu ştiu, Doamne, viitorul,
Dar ştiu că el e-n mâna Ta.
Fă să nu uit vreodat-acestea,
Ca liniştit să-Ţi pot urma.

[order]
s1,s2,s3,s4,s5