[s1]
Eu mă culc şi-adorm în pace
Căci Tu Doamne mă veghezi
Când suspin în miez de noapte
Şi-mi curg lacrime sub pleoape
Tu Isus mă cercetezi.

[s2]
Pui de lei strigă de foame
Dar eu liniştit adorm
Căci Te am pe Tine Doamne
Lângă mine-n orice vreme
Şi-mi dai pâine ca prin somn.

[s3]
Mai presus de-orice făptură
Cu iubire m-ai creat
Mi-ai dat sfântă-nvăţătură,
Şi-o cântare nouă-n gură
Să Te laud ne-ncetat

[s4]
Mi-ai dat slavă îngerească
Mi-ai dat duh din Duhul Tău
Sunt a cerului mireasă
Preoţie-mpărătească
Sunt din neam de Dumnezeu.

[s5]
Toţi cei ce se-ncred în Tine,
Şi se-ascund la umbra Ta
Nu vor fi daţi de ruşine
Vor avea belşug de pâine
Căci de grijă-i vei purta.

[s6]
Fii laudat o Doamne mare
Din vecie înălţat,
Tu dai florilor culoare
Tu dai câmpului splendoare
Să fii binecuvântat.

[order]
s1,s2,s3,s4,s5,s6