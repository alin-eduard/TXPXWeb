[s1]
Aici pe-acest Pămant totu-i vremelnic
Şi totul are-n lume un sfîrşit.
De ce ţi-e pasul trist şi şovăielnic
Şi sufletul atît de obosit ?

[s2]
E dintre toate drumul cel mai greu
Doar ai ştiut că drumul vieţii sfinte
De l-ai ales, atunci mergi înainte
Prin toate greutăţile mereu.

[s3]
De ce te văd cu ochii plini de lacrimi
Descurajat, privind mai mult în jos
Şi nu la cruce, unde nu sînt patimi
Unde durere nu-i, unde-i Hristos ?

[s4]
Doar ai ştiut cînd ai pornit pe cale
Că drumu-i lung şi oamenii sînt răi
Şi străbătînd a umbrei morţii vale
Vor creşte spinii deşi sub paşii tăi.

[s5]
De ce te plîngi sub vorbele de-ocară
Chiar dacă nu duşmanii ţi le-au spus?
De ce te plîngi adesea sub povară
Şi te opreşti, în loc să mergi în sus ?

[s6]
Doar ai ştiut că vei avea o cruce
Şi vei cădea purtînd-o spre Calvar.
Ştiai că nimeni altul n-o va duce
Să-ţi uşureze chinul tău amar.

[s7]
De ce ai parcă mainile legate
Şi nu mai faci nici lucrul cel mai mic?
Lucrările ţi-au fost cumva stricate ?
De ce-n viaţă n-ai făcut nimic ?

[s8]
Doar ai ştiut că în a ta lucrare
Cu pietre vor zvîrli duşmanii tăi
Şi chiar de-ar fi în praf să ţi-o doboare
Ridic-o iar şi iar fă tot ce poţi.

[s9]
Şi nu privi cu ochii plini de jale
Cărarea ce în urmă ţi-a rămas
Tot înainte-i drumul vieţii tale
Păşeşte-l cu credinţă, pas cu pas.

[s10]
Fiindcă ştii că după frămîntarea
Şi după ostenelile de-acum
Te-aşteaptă colo-n ceruri sărbătoarea
Cununa ta şi capătul de drum.

[order]
s1,s2,s3,s4,s5,s6,s7,s8,s9,s10