[s1]
Să ştiu să tac, când Iuda-ntreabă
De Tine şi de Ghetsimani!
Să nu Te vând pe-o sărutare,
Să nu spun taina la duşmani!
Să ştiu să spun, când orbi-ntreabă
De Tine, pe ce drum cobori,
Ca toţi să-Ţi iasă înainte
Şi să se-ntoarcă văzători!...

[r1]
/: Ajută-mă să ştiu
Cum Tu doreşti să fiu:
Când să vorbesc
Şi când să tac,
Ca voia Ta s-o fac. :/

[s2]
Să pot să uit ce dau la alţii,
Să nu mai cer 'napoi ce-am dat,
Căci tot ce nu-mi plăteşte nimeni,
Plăti-mi-vei Tu, îndestulat!
Să pot să ţin în minte numai
Ce-s eu dator a da oricui,
Spre-a nu rămâne niciodată
Dator nimica, nimănui!

[s3]
Să ştiu să iert oricare vină
A semenilor mei mereu,
Ca şi-ale mele, să le poată
Ierta, pe toate, Dumnezeu!
Dar vreau să ştiu să nu-mi iert mie,
Nici într-un mic păcat să cad,
Ca nu cumva, chiar pentru-acela,
Să meargă cineva în Iad!...

[order]
s1,r1,s2,r1,s3,r1