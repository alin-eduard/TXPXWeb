[s1]
De crezi cu-adevărat în viaţa
Pe veci promisă de Hristos
De ai cu-adevărat în faţă
Un viitor pe veci frumos
/: Atunci dă-ţi timpul şi iubirea
Privind spre moarte ca spre-un steag
Şi-mbrăţişează-ţi pătimirea
Cum ţi-l săruţi pe cel mai drag. :/

[s2]
De crezi cu-adevărat în plata
Ce se găseşte la Isus
De crezi că-n ceruri te aşteaptă
Ce nu-i pe lume grai de spus
/: Atunci primeşte-orice sudalmă
Cum ai primi un mir plăcut
Şi-ntinde-ţi faţa către palme
Cum ai întinde-o spre-un sărut. :/

[s3]
De crezi cu-adevărat Cuvîntul
Lui Dumnezeu netrecător
Atunci jertfeşte-te purtîndu-L
Înflăcărat şi-ncrezător.
/: Atunci ocările duşmane
Primeşte-le-n al slavei schimb
Şi-nalţă-ţi fruntea către rane
Cum ai nălţa-o către-un nimb. :/

[order]
s1,s2,s3