[s1]
De ce te zbaţi zadarnic
s-ajungi ce nu-i de-ajuns
Să cauţi răspuns la taine
ce-n lume n-au răspuns
S-atingi ce nu se cade
cînd anii sînt păreri?
/: Crezutele cîştiguri
sînt numai noi dureri ! :/

[s2]
Mai scurtă-i slava lumii
ca visul cel din zori
Răscumpărarea-n lacrimi
i-o-ntorci de mii de ori
Mai trecătoare-i vraja
plăcerii pămînteşti
/: Ca umbrele ; şi totuşi,
ce veşnic o plăteşti ! :/

[s3]
Mai crîncen arde focul
amarei remuşcări
Ca orice foc ; şi totuşi,
tu n-asculţi de mustrări !
Ce preţ pui pe-ndrumarea
cinstitei conştiinţi
/: Cînd patima te-atrage
cu mii de ochi fierbinţi?   :/

[s4]
De ce te zbaţi zadarnic,
minţind să pari că eşti
Aceea ce tu singur
nu ştii şi nu doreşti ?
Crezi oare că-nşeli pe alţii,
că minţi pe Dumnezeu ?
/: O, te înşeli pe tine
din ce în ce mai greu ! :/

[s5]
Mai străvezii ca apa
sînt gîndurile cui
Îşi caută numai slava
şi rosturile lui.
Dintre tîlhari acela-i
mai vinovat oricînd
/: Ce binele îl uită
şi vinde sărutînd. :/

[s6]
De ce te zbaţi zadarnic,
sărmane călător ?
Ce strîngi tu vin alţii
şi-mprăştie de zor !
Trudeşte pentru-avutul
ce veacurile-l cresc
/: Făcîndu-ţi drum şi prieteni
spre cortul cel ceresc ! :/

[order]
s1,s2,s3,s4,s5,s6