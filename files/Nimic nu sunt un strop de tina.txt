[s1]
Nimic nu sunt, un strop de tină
În care-ai pus un bob de grâu
Un ciob în care-aprinzi lumină
Un spin din care scoţi un râu

[s2]
Nimic nu sunt, o trestie frântă
Din care faci toiag de fier
O luminiţă fumegândă
Ce mâine fi-va stea pe cer

[s3]
Nimic nu sunt, un rob netrebnic
Chemat ca jugul Tău să port
Să dau deoparte piatra rece
Când Tu dai viaţă celui mort

[s4]
Nimic nu sunt, o cupă spartă
Din care faci un heruvim,
Sunt omul care Te-am dat la moarte
Fără să-mi pese de-al Tău suspin.

[s5]
Nimic nu sunt, dar Tu eşti totul
Şi Tu Te-ai dat ca preţ al meu
Făcând din pieptul meu chivotul
Ce poartă-n el pe Dumnezeu

[s6]
Nimic nu sunt, nimic sub Soare
Dar Tu-ai dat pentru nimic
În veci să fii mereu mai mare
Iar eu în veci mereu mai mic

[order]
s1,s2,s3,s4,s5,s6