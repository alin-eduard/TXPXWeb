[s1]
Durerea iar m-a cercetat
În inima-mi sărmană
/: Cu-atâtea răni,
a mai lăsat o rană. :/

[s2]
Simţit-am cum pe faţă iar
Curg lacrimile vale
/: De ce mi-ai dat
atât amar şi jale ? :/

[s3]
Atâtea visuri moarte-n şir
Nădejdi numai de bine
/: Le-am îngropat
ca-n cimitir în mine. :/

[s4]
Mai rătăcesc din când în când
Pe calea lor ne-ntoarsă
/: Dar amintirea lor din gând
mi-e ştearsă. :/

[s5]
Suspinul mi se-neacă-n gât
Ar plânge şi nu poate
/: O, Doamne, Tu le-ai omorât
pe toate ! :/

[s6]
De câte visuri m-a legat
Nădejdea de mai bine!
/: Mi le-ai pierdut,
dar Te-am aflat pe Tine ! :/

[s7]
Atâtea visuri ce dezmierd
De vrei, le fă apuse!
/: Dar nu lăsa
să Te mai pierd, Isuse! :/

[order]
s1,s2,s3,s4,s5,s6,s7