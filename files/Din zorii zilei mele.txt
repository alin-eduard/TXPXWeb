[s1]
Din zorii zilei mele,
În lanul Tău m-am dus
Culegător de spice,
Aşa cum Tu ai spus.

[s2]
Cântau secerătorii;
Eu îi urmam tăcut,
Sfios şi singuratic
Şi lăcrimând ca Rut.

[s3]
Prin tot zăduful zilei,
Sub soarele arzând,
Cu fruntea aplecată,
Am ostenit lucrând.

[s4]
Dorind, când vine seara,
Să-Ţi pot aduce-n prag,
Cu dragoste smerită,
Toţi snopii strânşi cu drag.

[s5]
Stăpâne, iată seara
Se-ntinde peste văi,
Când se întorc acasă
Toţi lucrătorii Tăi.

[s6]
Pe urma tuturora,
Mă-ntorc şi eu tăcut,
Sfios şi singuratic
Şi lăcrimând ca Rut.

[s7]
Mă ruşinez de rodul
Puţin ce am găsit,
Dar Tu-mi cunoşti arşiţa
Prin care am slujit.

[s8]
O, iată, vine seara!
Îţi cer un adăpost,
Să dorm cu aceia care
La munca Ta au fost...

[s9]
Întinde, peste mine,
Veşmântul Tău plăcut,
La sfintele-Ţi picioare,
Să dorm şi eu, ca Rut,

[s10]
Iar mâine dimineaţă,
Să mă scol fericit
Să-ntâmpin bucuria
Care mi-ai pregătit

[order]
s1,s2,s3,s4,s5,s6,s7,s8,s9,s10