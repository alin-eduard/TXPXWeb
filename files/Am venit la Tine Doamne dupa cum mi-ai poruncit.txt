[s1]
Am venit la Tine Doamne
După cum mi-ai poruncit
Să-mi arăţi a vieţii cale
Şi cu drag Tu m-ai primit;
Trupul meu şi-averea toată
Tot ce am şi sunt Ţi-am dat,
Fie-a Ta întreaga-mi viaţă,
Inima cu-al ei păcat.

[s2]
Doamne-acum port al Tău Nume
Sunt în Tine botezat,
Din a şarpelui putere
Cu preţ m-ai răscumpărat;
Botezat cu părtăşia
La al Domnului trup sfânt,
Am acum în suflet pace
Şi de cer aproape sunt.

[s3]
Doamne, pentru-a Ta iubire
Vreau mereu să Te ascult;
Du-mă la neprihănire,
Nu-mi doresc nimic mai mult!
Mă-ntăreşte şi mă-nvaţă
Cum să-alerg pe urma Ta,
Să trăiesc a Ta viaţă
Până când Te voi vedea!

[order]
s1,s2,s3