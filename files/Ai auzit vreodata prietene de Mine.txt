[s1]
Ai auzit vreodată,
prietene, de Mine
Pe când în largul lumii
cutreierai semeţ?
Pe când cu lănci şi scuturi
cohortele străine
Te căutau să-ţi ceară
al vieţii tale preţ?

[s2]
Ai auzit vreodată,
prietene, de Mine
Când floarea vieţii tale
îşi scutura podoaba?...
Ca să te scap de lanţuri,
de moarte şi ruşine,
Eu am murit pe cruce,
în locul tău, Baraba!...

[s3]
Eu răsădisem pacea,
tu semănai furtuna
Şi pe-amândoi mulţimea
ne-a pus pe un cântar;
Minciuna cea din umbră
alese-atunci minciuna,
Tâlharii cei cu vază cerură
pe tâlhar.

[s4]
Puteam să zbor din lume,
sătul de-a ei urgie,
Şi-atunci mulţimea oarbă
te-ar fi cerut degeaba,
Dar M-am gândit la tine...
Privind spre veşnicie,
Eu am murit pe cruce,
în locul tău, Baraba!

[s5]
Te chem şi astăzi...
Vino şi vom străbate norii!
Te-am căutat cu lacrimi,
prin spini şi bolovani,
Dar vremea e târzie,
mijesc pe dealuri zorii
Şi ceru-ntreg te-aşteaptă
de două mii de ani!

[s6]
De-ai şti ce neagră noapte
şi ce adânc fierbinte
Vor fi când suferinţa
nu va cunoaşte graba!...
Vei plânge-atunci amarnic
şi-ţi vei aduce aminte
Că am murit pe cruce
în locul tău, Baraba!

[order]
s1,s2,s3,s4,s5,s6