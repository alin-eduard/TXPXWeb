[s1]
Când, Joi-seara după Cină,
S-a dus Isus în grădină,
Şi-a luat cu Sine trei
Dintre ucenicii Săi,

[s2]
Şi El S-a dus mai în sus,
Plângând, pe genunchi S-a pus
Şi-a zis: „Părinte! Părinte,
De se poate, ia aminte

[s3]
Să nu beau acest pahar
Căci, vai, cât e de amar!..."
Atunci un înger de sus
Mângâiere I-a adus.

[s4]
Apoi S-a-ntors la ai Săi,
I-a găsit dormind toţi trei
Şi le-a zis: „Cum, nu puteţi
Cu Mine să privegheaţi?"

[s5]
Atunci au venit ostaşi,
Înarmaţi ca şi arcaşi,
Şi Iuda era cu ei
Trimis de arhierei.

[s6]
Iar Isus, cu glasul blând,
I-a-ntrebat aşa zicând:
„Ce sunteţi aşa-narmaţi
Şi pe cine căutaţi?"

[s7]
Iar cohorta I-a răspuns:
„Noi căutam pe Isus..."
Atunci mâinile Hristos
La un loc le-a pus frumos

[s8]
Şi-a răspuns cu glasul blând:
„De Mă căutaţi, Eu sunt!"
Ei L-au prins şi L-au legat
Şi la chinuri au plecat.

[s9]
Şi L-au dus pe-ngusta cale,
La Golgota, loc de jale.
Crucea jos Îl apăsa
Iar Isus o ridica.

[s10]
Şi Îl împingeau 'nainte
El zicea: „Iartă-i, Parinte!"
O, Fiul lui Dumnezeu,
Mult ai suferit şi greu,

[s11]
Pentru sfânta Ta dreptate
Ei Te-au judecat la moarte.
Cunună de spini I-au pus
La scumpul nostru Isus.

[order]
s1,s2,s3,s4,s5,s6,s7,s8,s9,s10,s11