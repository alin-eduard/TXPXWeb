[s1]
E plin de miraje pământul,
De patimi ce-atrag în noroi;
Muşcăm din păcat tot mai lacom,
Şi tot mai flămânzi şi mai goi.
Re minor

[r1]
/: Dar sus la Golgota, pe cruce,
Cu pieptul de-o lance străpuns,
La tainica vremii răscruce,
Ne-aşteaptă, cu lacrimi, Isus. :/

[s2]
În ritm de stridente orchestre,
Perechile lumii petrec;
Crezându-se domni peste clipă,
Alături cu clipele trec.

[s3]
Aleargă maşini pe artere,
Rachete zvâcnesc printre nori;
Tresare Selena-n cratere,
Saturn e cuprins de fiori.

[s4]
Tu, rege al vremurilor noastre
Tu, om, ce străbaţi prin stihii
Tu ştii să te-nalţi printre astre
Dar taina supremă n-o ştii!

[s5]
/: Tu nu ştii că, sus pe Golgota,
Cu pieptul de-o lance străpuns,
Sub norii ce-ntunecă bolta
Ne-aşteaptă, cu lacrimi, Isus!... :/

[order]
s1,r1,s2,r1,s3,r1,s4,s5